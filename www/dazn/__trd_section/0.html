<!DOCTYPE html>
<html lang="it">

<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link href="https://fonts.googleapis.com/css2?family=Roboto:wght@400;700&display=swap" rel="stylesheet">
    <style>
        body {
            font-family: 'Roboto', sans-serif; /* Applicazione del font Roboto */
            line-height: 1.6; /* Migliora la leggibilità */
        }

        h1, h3, h4 {
            font-weight: 700; /* Grassetto per intestazioni */
        }

        p {
            margin: 0 0 10px; /* Margini per i paragrafi */
        }

        code {
            font-family: monospace;
            background-color: #f0f0f0;
            padding: 2px 4px;
            border-radius: 4px;
        }
    </style>
</head>

<body>
    <div style="text-align: justify">
        <h1 style="font-weight: bold;">Esperimenti Supervisionati</h1>
        <p>
            L'<strong>esperimento supervisionato</strong> è definito come la visualizzazione <em>sistematica</em>,
            <em>ripetibile</em> ed <em>informatizzata</em> di uno o più eventi trasmessi in tempo reale sulla piattaforma
            DAZN. Tale esperimento costituisce uno strumento analitico fondamentale per la ricostruzione dettagliata delle
            grandezze che caratterizzano ciascuna sessione di visualizzazione; in altri termini, rappresenta un mezzo efficace per
            monitorare il traffico di rete generato durante il periodo di visualizzazione e per valutare la qualità
            dell'evento trasmesso sul dispositivo dell'utente.
        </p>
        <p>
            Al fine di soddisfare i requisiti sopra delineati, è stato sviluppato lo strumento denominato
            <strong>Streambot</strong>. Si tratta di un'applicazione da linea di comando che gestisce il ciclo di vita di un browser web e di un
            analizzatore di rete, registrando le interazioni di rete in un archivio HAR (HTTP Archive). L'obiettivo principale di Streambot è
            quello di automatizzare le operazioni di navigazione all'interno dell'applicazione web, simulando il comportamento di un
            utente reale. In particolare, Streambot è progettato per avviare e interrompere la riproduzione di un evento DAZN, generando come
            output tre tipologie di documenti: un file <code>.pcap</code> che contiene la registrazione di tutti i pacchetti di rete
            intercettati durante l'esperimento, un file <code>.har</code> che raccoglie l'archivio di richieste e risposte
            HTTP, e un file <code>.csv</code> che documenta la sequenza temporale delle automazioni effettuate.
        </p>
        <h3 style="font-weight: bold;">Campagne di Acquisizione</h3>
        <p>
            Come precedentemente accennato, la presente ricerca ha due obiettivi principali: a) identificare una
            serie di espressioni regolari in grado di facilitare l'individuazione dei flussi TCP e UDP associati
            all'infrastruttura distribuita dei servizi DAZN, partendo dall'analisi dei nomi canonici attribuiti a DAZN;
            b) isolare tra i flussi associati a DAZN quelli compatibili con la trasmissione di contenuti multimediali.
        </p>
        <h4 style="font-weight: bold;">Campagna di Acquisizione A</h4>
        <p>
            Nella Campagna di Acquisizione A, Streambot è configurato per eseguire visualizzazioni di <em>breve</em>
            durata (60 secondi) riguardanti tutti i principali eventi trasmessi in tempo reale da DAZN. L'obiettivo di tale campagna è la creazione di un database che raccolga informazioni sui flussi TCP e UDP
            associati a tutti i servizi applicativi di DAZN, suddivisi come segue: servizi primari, relativi alla distribuzione di contenuti audio e video; servizi secondari, comprendenti
            autenticazione e distribuzione dell'applicazione web (HTML, CSS, Javascript); servizi terziari, riguardanti
            la telemetria. In particolare, per il servizio primario è essenziale che il database raccolga un numero
            significativo di flussi provenienti dalle diverse CDN (Content Delivery Network) con cui DAZN collabora,
            considerando che i server gestiti da terzi potrebbero non essere facilmente riconducibili a DAZN,
            almeno fino al secondo livello nella gerarchia DNS (ad esempio, nel caso di Akamai).
        </p>
        <h4 style="font-weight: bold;">Campagna di Acquisizione B</h4>
        <p>
            Nella Campagna di Acquisizione B, Streambot è programmato per eseguire visualizzazioni di <em>lunga</em>
            durata (300 secondi) su due eventi specifici offerti da DAZN in tempo reale. Il database risultante deve
            contenere visualizzazioni sufficientemente prolungate per consentire procedure di campionamento adeguate
            sui volumi di dati registrati durante l'evento. È cruciale che la durata di ciascuna visualizzazione
            superi l'intervallo transitorio durante il quale l'algoritmo di adattamento del bitrate potrebbe
            generare risultati instabili. Poiché DAZN utilizza attivamente CDN che supportano il protocollo QUIC,
            la selezione di soli due eventi si basa sulla predisposizione del primo evento a essere frequentemente
            consegnato tramite TCP, mentre il secondo utilizza prevalentemente UDP. Ciò consente un'analisi più
            approfondita delle due soluzioni tecniche, ovvero HTTP 1.1 su TCP e HTTP 3 su QUIC/UDP.
        </p>
        <h3>Analisi audio video riprodotto</h3>
        <p>
            L'analisi dei risultati ottenuti dagli esperimenti supervisionati evidenzia che il numero di richieste per
            le risorse audio e video rimane pressoché costante, sia in condizioni di larghezza di banda limitata, sia
            quando la distribuzione dell'evento avviene attraverso i protocolli TCP o UDP. Questo comportamento è
            attribuibile al fatto che, dal punto di vista applicativo, le tracce video e audio vengono segmentate in
            porzioni regolari di durata predefinita (circa 2 secondi per piattaforme come DAZN). La segmentazione temporale è indipendente dalla qualità delle rappresentazioni video, motivo per cui il
            numero di segmenti che compongono un evento rimane invariato anche al variare della qualità del contenuto
            trasmesso.
        </p>
        <p>
            Tuttavia, si osserva che la qualità del video aumenta significativamente con l'aumentare della larghezza di
            banda disponibile. Quando la larghezza di banda passa da condizioni limitate (identificate da un colore rosso
            scuro) a condizioni più favorevoli (indicate da un colore verde chiaro), la qualità del video aumenta
            sensibilmente, misurata in Kilobit al secondo (Kbps). Questo comportamento è atteso e coerente con le
            caratteristiche del protocollo DASH (Dynamic Adaptive Streaming over HTTP).
        </p>
        <p>
            Al contrario, la qualità dell'audio non mostra variazioni significative in relazione alla larghezza di
            banda. Questo comportamento può essere spiegato dal fatto che l'audio, rispetto al video, richiede una
            quantità di dati inferiore per mantenere un livello qualitativo accettabile per l'utente. Anche in
            condizioni di larghezza di banda limitata, la qualità dell'audio rimane stabile e soddisfacente,
            senza necessità di effettuare adattamenti frequenti o drastici, come avviene per i flussi video. Questo
            conferma che la qualità percepita dell'audio tende a essere meno sensibile ai cambiamenti di rete rispetto
            al video, poiché gli utenti sono spesso disposti ad accettare audio di qualità inferiore senza che
            l'esperienza complessiva ne risenta in modo significativo.
        </p>

        <h3>Analisi volumetrica</h3>
        <p>
            Dal punto di vista applicativo, il client è responsabile della generazione di messaggi HTTP in cui
            richiede il download di un segmento video, audio oppure del prossimo manifesto (messaggio HTTP con
            metodo GET, privo di corpo). Il server, dal canto
            suo, è tenuto a rispondere con un messaggio contenente i dati richiesti (messaggio HTTP di risposta
            dotato di corpo di dimensione variabile). Se la qualità del video è molto alta, la densità spaziale
            dei pixel è maggiore (240p, 360p, 480p, eccetera), pertanto la dimensione di ogni fotogramma aumenta
            di conseguenza. Ci si aspetta che quando la qualità del video è alta, il volume di dati emessi dal server
            nel flusso TCP oppure UDP che raggiunge il client rifletta la dimensione dei fotogrammi richiesti. Nei
            grafici che seguono, abbiamo rappresentato l'evoluzione nel tempo della grandezza che descive la quantità
            di byte trasportati dal protocollo in entrambe le direzione. Successivamente, abbiamo utilizzato la CDF
            per rappresentare la medesima grandezza nello spazio delle probabilità.
        </p>
        <p>
            Al variare della larghezza di banda, cambia l’identificativo della rappresentazione della risorsa DASH richiesta
            dal client, ma non cambia la dimensione fisica del messaggio. Questo significa che, indipendentemente dalla
            larghezza di banda configurata, il flusso TCP e UDP dal client al server trasporterà sempre lo stesso numero di
            byte. Se in TCP questo aspetto è abbastanza chiaro e ampiamente verificabile dai grafici che seguono, lo stesso
            non si può dire per l’UDP. In UDP, infatti, non è possibile distinguere con chiarezza quali siano i datagrammi
            che trasportano i messaggi HTTP, dato che anche i byte di acknowledgment del protocollo QUIC sono imbustati in
            UDP. Pertanto, se in TCP la grandezza rappresentata riflette 1:1 la dimensione dei messaggi HTTP (al netto
            dell'overhead derivante dal protocollo TLS), in UDP è presente anche la variabile acknowledgment.

            Inoltre, dral momento che la MTU (Maximum Transfer Unit) sul percorso non cambia, lo spazio allocabile in ogni segmento o
            datagramma è costante. L’effetto collaterale di riprodurre video di alta qualità non è solo quello di richiedere maggiori
            volumi da scaricare ma anche aumentare l'overhead derivanta dal protocollo attraverso un maggior numero di intestazioni.  
            Questo fatto produce un incremento dei
            pacchetti per acknowledgment, sia in TCP che in UDP, e spiega l’assenza di una completa sovrapposizione delle
            curve che descrivono i volumi emessi dal client nelle diverse condizioni di larghezza di banda, visto che in UDP
            non è possibile scindere le due tipologie di datagrammi.
        </p>
        <h3>Analisi temporale</h3>
        <p>
            Dal grafico che mostra l'evoluzione della durata media dei bin, si scopre che il processo di riproduzione dell'evento
            DAZN massimizza sempre la qualità del video riproducibile. Per questo motivo, la percentuale di banda libera su quella
            occupata è sempre molto piccola in tutti quei casi in cui non esiste un <em>surplus</em> di banda. Questo fatto si
            evince perchè la durata media dei bin è sovrapponibile a tutte le larghezza di banda eccetto per gli esperimenti
            supervisionati nei quali non è prevista alcuna limitazione.
        </p>
        <p>
            In tutti i casi in cui il rapporto tra banda libera e banda occupata è molto basso, lo scambio dati tra client e server
            non è impulsivo: il tempo di download per tutte la larghezze di banda è costante, perchè la velocità di scaricamento 
            cresce proporzionalmente al volume da scaricare.
        </p>
    </div>
</body>

</html>
